<!DOCTYPE html>
<html lang="grc">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Η Καινή Διαθήκη ΚΑΤΑ ΜΑΤΘΑΙΟΝ 1</title>
<meta name="keywords" content="Η Καινή Διαθήκη, grc, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ΚΑΤΑ ΜΑΤΘΑΙΟΝ</a></li>
<li><a href='INT01.htm'>&lt;</a></li>
<li><a href='MAT.htm'>1</a></li>
<li><a href='MAT02.htm'>&gt;</a></li>
</ul>
<div class="main">
<div class='mt'>ΚΑΤΑ ΜΑΤΘΑΙΟΝ  
</div><div class='chapterlabel' id="V0"> 1</div><div class='p'> <span class="verse" id="V1">1&#160;</span> Βίβλος  γενέσεως  Ἰησοῦ  Χριστοῦ  υἱοῦ  Δαυεὶδ  υἱοῦ  Ἀβραάμ.   <span class="verse" id="V2">2&#160;</span> Ἀβραὰμ  ἐγέννησεν  τὸν  Ἰσαάκ,  Ἰσαὰκ  δὲ  ἐγέννησεν  τὸν  Ἰακώβ,  Ἰακὼβ  δὲ  ἐγέννησεν  τὸν  Ἰούδαν  καὶ  τοὺς  ἀδελφοὺς  αὐτοῦ,   <span class="verse" id="V3">3&#160;</span> Ἰούδας  δὲ  ἐγέννησεν  τὸν  Φάρες  καὶ  τὸν  Ζάρα  ἐκ  τῆς  Θαμάρ,  Φάρες  δὲ  ἐγέννησεν  τὸν  Ἑσρώμ,  Ἑσρὼμ  δὲ  ἐγέννησεν  τὸν  Ἀράμ,   <span class="verse" id="V4">4&#160;</span> Ἀρὰμ  δὲ  ἐγέννησεν  τὸν  Ἀμιναδάβ,  Ἀμιναδὰβ  δὲ  ἐγέννησεν  τὸν  Ναασσών,  Ναασσὼν  δὲ  ἐγέννησεν  τὸν  Σαλμών,   <span class="verse" id="V5">5&#160;</span> Σαλμὼν  δὲ  ἐγέννησεν  τὸν  Βόες  ἐκ  τῆς  Ῥαχάβ,  Βόες  δὲ  ἐγέννησεν  τὸν  Ἰωβὴδ  ἐκ  τῆς  Ῥούθ,  Ἰωβὴδ  δὲ  ἐγέννησεν  τὸν  Ἰεσσαί,   <span class="verse" id="V6">6&#160;</span> Ἰεσσαὶ  δὲ  ἐγέννησεν  τὸν  Δαυεὶδ  τὸν  βασιλέα.  Δαυεὶδ  δὲ  ἐγέννησεν  τὸν  Σολομῶνα  ἐκ  τῆς  τοῦ  Οὐρίου,   <span class="verse" id="V7">7&#160;</span> Σολομὼν  δὲ  ἐγέννησεν  τὸν  Ῥοβοάμ,  Ῥοβοὰμ  δὲ  ἐγέννησεν  τὸν  Ἀβιά,  Ἀβιὰ  δὲ  ἐγέννησεν  τὸν  Ἀσάφ,   <span class="verse" id="V8">8&#160;</span> Ἀσὰφ  δὲ  ἐγέννησεν  τὸν  Ἰωσαφάτ,  Ἰωσαφὰτ  δὲ  ἐγέννησεν  τὸν  Ἰωράμ,  Ἰωρὰμ  δὲ  ἐγέννησεν  τὸν  Ὀζείαν,   <span class="verse" id="V9">9&#160;</span> Ὀζείας  δὲ  ἐγέννησεν  τὸν  Ἰωαθάμ,  Ἰωαθὰμ  δὲ  ἐγέννησεν  τὸν  Ἀχάζ,  Ἀχὰζ  δὲ  ἐγέννησεν  τὸν  Ἑζεκίαν,   <span class="verse" id="V10">10&#160;</span> Ἑζεκίας  δὲ  ἐγέννησεν  τὸν  Μανασσῆ,  Μανασσῆς  δὲ  ἐγέννησεν  τὸν  Ἀμώς,  Ἀμὼς  δὲ  ἐγέννησεν  τὸν  Ἰωσείαν,   <span class="verse" id="V11">11&#160;</span> Ἰωσείας  δὲ  ἐγέννησεν  τὸν  Ἰεχονίαν  καὶ  τοὺς  ἀδελφοὺς  αὐτοῦ  ἐπὶ  τῆς  μετοικεσίας  Βαβυλῶνος.   <span class="verse" id="V12">12&#160;</span> μετὰ  δὲ  τὴν  μετοικεσίαν  Βαβυλῶνος  Ἰεχονίας  ἐγέννησεν  τὸν  Σαλαθιήλ,  Σαλαθιὴλ  δὲ  ἐγέννησεν  τὸν  Ζοροβάβελ,   <span class="verse" id="V13">13&#160;</span> Ζοροβάβελ  δὲ  ἐγέννησεν  τὸν  Ἀβιούδ,  Ἀβιοὺδ  δὲ  ἐγέννησεν  τὸν  Ἐλιακείμ,  Ἐλιακεὶμ  δὲ  ἐγέννησεν  τὸν  Ἀζώρ,   <span class="verse" id="V14">14&#160;</span> Ἀζὼρ  δὲ  ἐγέννησεν  τὸν  Σαδώκ,  Σαδὼκ  δὲ  ἐγέννησεν  τὸν  Ἀχείμ,  Ἀχεὶμ  δὲ  ἐγέννησεν  τὸν  Ἐλιούδ,   <span class="verse" id="V15">15&#160;</span> Ἐλιοὺδ  δὲ  ἐγέννησεν  τὸν  Ἐλεάζαρ,  Ἐλεάζαρ  δὲ  ἐγέννησεν  τὸν  Μαθθάν,  Μαθθὰν  δὲ  ἐγέννησεν  τὸν  Ἰακώβ,   <span class="verse" id="V16">16&#160;</span> Ἰακὼβ  δὲ  ἐγέννησεν  τὸν  Ἰωσὴφ  τὸν  ἄνδρα  Μαρίας,  ἐξ  ἧς  ἐγεννήθη  Ἰησοῦς  ὁ  λεγόμενος  Χριστός.   <span class="verse" id="V17">17&#160;</span> Πᾶσαι  οὖν  αἱ  γενεαὶ  ἀπὸ  Ἀβραὰμ  ἕως  Δαυεὶδ  γενεαὶ  δεκατέσσαρες,  καὶ  ἀπὸ  Δαυεὶδ  ἕως  τῆς  μετοικεσίας  Βαβυλῶνος  γενεαὶ  δεκατέσσαρες,  καὶ  ἀπὸ  τῆς  μετοικεσίας  Βαβυλῶνος  ἕως  τοῦ  Χριστοῦ  γενεαὶ  δεκατέσσαρες.  </div><div class='p'> <span class="verse" id="V18">18&#160;</span> Τοῦ  δὲ  Ἰησοῦ  Χριστοῦ  ἡ  γένεσις  οὕτως  ἦν.  μνηστευθείσης  τῆς  μητρὸς  αὐτοῦ  Μαρίας  τῷ  Ἰωσήφ,  πρὶν  ἢ  συνελθεῖν  αὐτοὺς  εὑρέθη  ἐν  γαστρὶ  ἔχουσα  ἐκ  πνεύματος  ἁγίου.   <span class="verse" id="V19">19&#160;</span> Ἰωσὴφ  δὲ  ὁ  ἀνὴρ  αὐτῆς,  δίκαιος  ὢν  καὶ  μὴ  θέλων  αὐτὴν  δειγματίσαι,  ἐβουλήθη  λάθρᾳ  ἀπολῦσαι  αὐτήν.   <span class="verse" id="V20">20&#160;</span> ταῦτα  δὲ  αὐτοῦ  ἐνθυμηθέντος  ἰδοὺ  ἄγγελος  κυρίου  κατ’  ὄναρ  ἐφάνη  αὐτῷ  λέγων,  Ἰωσὴφ  υἱὸς  Δαυείδ,  μὴ  φοβηθῇς  παραλαβεῖν  Μαρίαμ  τὴν  γυναῖκά  σου,  τὸ  γὰρ  ἐν  αὐτῇ  γεννηθὲν  ἐκ  πνεύματός  ἐστιν  ἁγίου·   <span class="verse" id="V21">21&#160;</span> τέξεται  δὲ  υἱὸν  καὶ  καλέσεις  τὸ  ὄνομα  αὐτοῦ  Ἰησοῦν,  αὐτὸς  γὰρ  σώσει  τὸν  λαὸν  αὐτοῦ  ἀπὸ  τῶν  ἁμαρτιῶν  αὐτῶν.   <span class="verse" id="V22">22&#160;</span> τοῦτο  δὲ  ὅλον  γέγονεν  ἵνα  πληρωθῇ  τὸ  ῥηθὲν  ὑπὸ  κυρίου  διὰ  τοῦ  προφήτου  λέγοντος,   <span class="verse" id="V23">23&#160;</span> ἰδοὺ  ἡ  παρθένος  ἐν  γαστρὶ  ἕξει  καὶ  τέξεται  υἱόν,  καὶ  καλέσουσιν  τὸ  ὄνομα  αὐτοῦ  Ἐμμανουήλ,  ὅ  ἐστιν  μεθερμηνευόμενον  μεθ’  ἡμῶν  ὁ  θεός.   <span class="verse" id="V24">24&#160;</span> ἐγερθεὶς  δὲ  Ἰωσὴφ  ἀπὸ  τοῦ  ὕπνου  ἐποίησεν  ὡς  προσέταξεν  αὐτῷ  ὁ  ἄγγελος  κυρίου  καὶ  παρέλαβεν  τὴν  γυναῖκα  αὐτοῦ·   <span class="verse" id="V25">25&#160;</span> καὶ  οὐκ  ἐγίνωσκεν  αὐτὴν  ἕως  οὗ  ἔτεκεν  υἱόν·  καὶ  ἐκάλεσεν  τὸ  ὄνομα  αὐτοῦ  Ἰησοῦν.  </div><ul class='tnav'>
<li><a href='index.htm'>ΚΑΤΑ ΜΑΤΘΑΙΟΝ</a></li>
<li><a href='INT01.htm'>&lt;</a></li>
<li><a href='MAT.htm'>1</a></li>
<li><a href='MAT02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>Public Domain</a></p>
</div>
</div></body></html>
