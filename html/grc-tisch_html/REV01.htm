<!DOCTYPE html>
<html lang="grc">
<head>
<meta charset="UTF-8" />
<link rel="stylesheet" href="gentiumplus.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Η Καινή Διαθήκη ΑΠΟΚΑΛΥΨΙΣ ΙΩΑΝΝΟΥ 1</title>
<meta name="keywords" content="Η Καινή Διαθήκη, grc, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ΑΠΟΚΑΛΥΨΙΣ ΙΩΑΝΝΟΥ</a></li>
<li><a href='JUD01.htm'>&lt;</a></li>
<li><a href='REV.htm'>1</a></li>
<li><a href='REV02.htm'>&gt;</a></li>
</ul>
<div class="main">
<div class='mt'>ΑΠΟΚΑΛΥΨΙΣ ΙΩΑΝΝΟΥ  
</div><div class='chapterlabel' id="V0"> 1</div><div class='p'> <span class="verse" id="V1">1&#160;</span> Ἀποκάλυψις  Ἰησοῦ  Χριστοῦ,  ἣν  ἔδωκεν  αὐτῷ  ὁ  θεός,  δεῖξαι  τοῖς  δούλοις  αὐτοῦ  ἃ  δεῖ  γενέσθαι  ἐν  τάχει,  καὶ  ἐσήμανεν  ἀποστείλας  διὰ  τοῦ  ἀγγέλου  αὐτοῦ  τῷ  δούλῳ  αὐτοῦ  Ἰωάννῃ,   <span class="verse" id="V2">2&#160;</span> ὃς  ἐμαρτύρησεν  τὸν  λόγον  τοῦ  θεοῦ  καὶ  τὴν  μαρτυρίαν  Ἰησοῦ  Χριστοῦ,  ὅσα  ἴδεν.   <span class="verse" id="V3">3&#160;</span> μακάριος  ὁ  ἀναγινώσκων  καὶ  οἱ  ἀκούοντες  τὸν  λόγον  τῆς  προφητείας  καὶ  τηροῦντες  τὰ  ἐν  αὐτῇ  γεγραμμένα,  ὁ  γὰρ  καιρὸς  ἐγγύς.  </div><div class='p'> <span class="verse" id="V4">4&#160;</span> Ἰωάννης  ταῖς  ἑπτὰ  ἐκκλησίαις  ταῖς  ἐν  τῇ  Ἀσίᾳ·  χάρις  ὑμῖν  καὶ  εἰρήνη  ἀπὸ  ὁ  ὢν  καὶ  ὁ  ἦν  καὶ  ὁ  ἐρχόμενος,  καὶ  ἀπὸ  τῶν  ἑπτὰ  πνευμάτων  ἃ  ἐνώπιον  τοῦ  θρόνου  αὐτοῦ,   <span class="verse" id="V5">5&#160;</span> καὶ  ἀπὸ  Ἰησοῦ  Χριστοῦ,  ὁ  μάρτυς  ὁ  πιστός,  ὁ  πρωτότοκος  τῶν  νεκρῶν  καὶ  ὁ  ἄρχων  τῶν  βασιλέων  τῆς  γῆς.  τῷ  ἀγαπῶντι  ἡμᾶς  καὶ  λύσαντι  ἡμᾶς  ἐκ  τῶν  ἁμαρτιῶν  ἡμῶν  ἐν  τῷ  αἵματι  αὐτοῦ,   <span class="verse" id="V6">6&#160;</span> καὶ  ἐποίησεν  ἡμᾶς  βασιλείαν,  ἱερεῖς  τῷ  θεῷ  καὶ  πατρὶ  αὐτοῦ,  αὐτῷ  ἡ  δόξα  καὶ  τὸ  κράτος  εἰς  τοὺς  αἰῶνας  τῶν  αἰώνων·  ἀμήν.  </div><div class='p'> <span class="verse" id="V7">7&#160;</span> Ἰδοὺ  ἔρχεται  μετὰ  τῶν  νεφελῶν,  καὶ  ὄψεται  αὐτὸν  πᾶς  ὀφθαλμὸς  καὶ  οἵτινες  αὐτὸν  ἐξεκέντησαν,  καὶ  κόψονται  ἐπ’  αὐτὸν  πᾶσαι  αἱ  φυλαὶ  τῆς  γῆς.  ναί,  ἀμήν.   <span class="verse" id="V8">8&#160;</span> ἐγώ  εἰμι  τὸ  ἄλφα  καὶ  τὸ  ω,  λέγει  κύριος  ὁ  θεός,  ὁ  ὢν  καὶ  ὁ  ἦν  καὶ  ὁ  ἐρχόμενος,  ὁ  παντοκράτωρ.  </div><div class='p'> <span class="verse" id="V9">9&#160;</span> Ἐγὼ  Ἰωάννης,  ὁ  ἀδελφὸς  ὑμῶν  καὶ  συνκοινωνὸς  ἐν  τῇ  θλίψει  καὶ  βασιλείᾳ  καὶ  ὑπομονῇ  ἐν  Ἰησοῦ,  ἐγενόμην  ἐν  τῇ  νήσῳ  τῇ  καλουμένῃ  Πάτμῳ  διὰ  τὸν  λόγον  τοῦ  θεοῦ  καὶ  διὰ  τὴν  μαρτυρίαν  Ἰησοῦ.   <span class="verse" id="V10">10&#160;</span> ἐγενόμην  ἐν  πνεύματι  ἐν  τῇ  κυριακῇ  ἡμέρᾳ,  καὶ  ἤκουσα  ὀπίσω  μου  φωνὴν  μεγάλην  ὡς  σάλπιγγος   <span class="verse" id="V11">11&#160;</span> λεγούσης,  ὃ  βλέπεις  γράψον  εἰς  βιβλίον  καὶ  πέμψον  ταῖς  ἑπτὰ  ἐκκλησίαις,  εἰς  Ἔφεσον  καὶ  εἰς  Ζμύρναν  καὶ  εἰς  Πέργαμον  καὶ  εἰς  Θυάτειρα  καὶ  εἰς  Σάρδεις  καὶ  εἰς  Φιλαδελφίαν  καὶ  εἰς  Λαοδίκιαν.   <span class="verse" id="V12">12&#160;</span> καὶ  ἐπέστρεψα  βλέπειν  τὴν  φωνὴν  ἥτις  ἐλάλει  μετ’  ἐμοῦ·  καὶ  ἐπιστρέψας  εἶδον  ἑπτὰ  λυχνίας  χρυσᾶς,   <span class="verse" id="V13">13&#160;</span> καὶ  ἐν  μέσῳ  τῶν  λυχνιῶν  ὅμοιον  υἱὸν  ἀνθρώπου,  ἐνδεδυμένον  ποδήρη  καὶ  περιεζωσμένον  πρὸς  τοῖς  μασθοῖς  ζώνην  χρυσᾶν·   <span class="verse" id="V14">14&#160;</span> ἡ  δὲ  κεφαλὴ  αὐτοῦ  καὶ  αἱ  τρίχες  λευκαὶ  ὡς  ἔριον  λευκόν,  ὡς  χιών,  καὶ  οἱ  ὀφθαλμοὶ  αὐτοῦ  ὡς  φλὸξ  πυρός,   <span class="verse" id="V15">15&#160;</span> καὶ  οἱ  πόδες  αὐτοῦ  ὅμοιοι  χαλκολιβάνῳ  ὡς  ἐν  καμίνῳ  πεπυρωμένῳ,  καὶ  ἡ  φωνὴ  αὐτοῦ  ὡς  φωνὴ  ὑδάτων  πολλῶν,   <span class="verse" id="V16">16&#160;</span> καὶ  ἔχων  ἐν  τῇ  δεξιᾷ  χειρὶ  αὐτοῦ  ἀστέρας  ἑπτά,  καὶ  ἐκ  τοῦ  στόματος  αὐτοῦ  ῥομφαία  δίστομος  ὀξεῖα  ἐκπορευομένη,  καὶ  ἡ  ὄψις  αὐτοῦ  ὡς  ὁ  ἥλιος  φαίνει  ἐν  τῇ  δυνάμει  αὐτοῦ.   <span class="verse" id="V17">17&#160;</span> καὶ  ὅτε  εἶδον  αὐτόν,  ἔπεσα  πρὸς  τοὺς  πόδας  αὐτοῦ  ὡς  νεκρός·  καὶ  ἔθηκεν  τὴν  δεξιὰν  αὐτοῦ  ἐπ’  ἐμὲ  λέγων,  μὴ  φοβοῦ·  ἐγώ  εἰμι  ὁ  πρῶτος  καὶ  ὁ  ἔσχατος,   <span class="verse" id="V18">18&#160;</span> καὶ  ὁ  ζῶν,  καὶ  ἐγενόμην  νεκρὸς  καὶ  ἰδοὺ  ζῶν  εἰμι  εἰς  τοὺς  αἰῶνας  τῶν  αἰώνων,  καὶ  ἔχω  τὰς  κλεῖς  τοῦ  θανάτου  καὶ  τοῦ  ᾅδου.   <span class="verse" id="V19">19&#160;</span> γράψον  οὖν  ἃ  εἶδες  καὶ  ἃ  εἰσὶν  καὶ  ἃ  μέλλει  γενέσθαι  μετὰ  ταῦτα.   <span class="verse" id="V20">20&#160;</span> τὸ  μυστήριον  τῶν  ἑπτὰ  ἀστέρων  οὓς  εἶδες  ἐπὶ  τῆς  δεξιᾶς  μου,  καὶ  τὰς  ἑπτὰ  λυχνίας  τὰς  χρυσᾶς·  οἱ  ἑπτὰ  ἀστέρες  ἄγγελοι  τῶν  ἑπτὰ  ἐκκλησιῶν  εἰσιν,  καὶ  αἱ  λυχνίαι  αἱ  ἑπτὰ  ἑπτὰ  ἐκκλησίαι  εἰσίν.  </div><ul class='tnav'>
<li><a href='index.htm'>ΑΠΟΚΑΛΥΨΙΣ ΙΩΑΝΝΟΥ</a></li>
<li><a href='JUD01.htm'>&lt;</a></li>
<li><a href='REV.htm'>1</a></li>
<li><a href='REV02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>Public Domain</a></p>
</div>
</div></body></html>
